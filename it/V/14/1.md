



Il credito svolge un ruolo fondamentale nel funzionamento dell’economia: consente di spostare risorse nel tempo, permettendo a famiglie e imprese di finanziare consumi e investimenti e quindi migliorando l’allocazione delle risorse. Tuttavia, nella storia recente e passata, episodi di crisi finanziarie hanno mostrato quanto il funzionamento del mercato del credito possa diventare instabile. La crisi dei mutui subprime del 2008 è uno degli esempi più evidenti: in quel caso, il sistema bancario ha concesso credito in modo eccessivamente disinvolto, spesso a soggetti ad alto rischio, innescando un collasso del sistema finanziario.

Una delle cause di queste crisi è da ricercare nella presenza di informazione asimmetrica. Il creditore, nel momento in cui concede il prestito, non conosce con certezza il rischio che sta assumendo, o non può osservare facilmente le azioni che il debitore compirà dopo essere stato finanziato. Queste due forme di incertezza generano due problemi:

<ul>
	<li>
    la selezione avversa, quando l’informazione nascosta riguarda una caratteristica del debitore (per esempio, la rischiosità dell'investimento finanziato);
	</li>
	<li>
    l’azzardo morale, quando l’informazione nascosta riguarda un’azione futura del debitore (per esempio, l’impegno profuso o l’uso più o meno oculato dei fondi).
	</li>
</ul>

In questa sezione ci concentreremo sulla selezione avversa; nella prossima esamineremo l’azzardo morale. Utilizzeremo un semplice esempio numerico per mostrare come l’informazione asimmetrica possa compromettere l’efficienza del mercato del credito.












<h2 id="subsec_credit-advsel1">Tipi osservabili: allocazione efficiente del credito</h2>

Consideriamo un imprenditore che chiede un prestito di $60$ (migliaia di) euro a una banca per finanziare un progetto. Il progetto può avere successo e generare un ritorno di $100$, oppure fallire, generando un ritorno pari a zero. Esistono due tipi di progetto: uno buono, che ha probabilità di successo pari al 75%, e uno scadente, che ha probabilità di successo del 50%. Solo l’imprenditore conosce il tipo del progetto. La banca non può osservarlo, e assegna una probabilità $p$ all'evento che il progetto sia buono.

Assumiamo che entrambe le parti siano neutrali al rischio e che l’imprenditore sia protetto da responsabilità limitata: se il progetto fallisce, non è tenuto a restituire nulla alla banca.

È facile vedere che finanziare un progetto buono genera un surplus totale atteso positivo ed è quindi socialmente efficiente. Il valore atteso del progetto in questo caso è infatti $0.75\times100=75$, maggiore del costo di $60$. Finanziare un progetto scadente, invece, genera un surplus atteso negativo ed è quindi socialmente inefficiente: il valore atteso è $0.5\times100=50$, minore del costo. 

Immaginiamo per un momento che la banca possa osservare il tipo di progetto. In questo caso, il surplus derivante dal finanziamento è noto a entrambe le parti, che avranno interesse a realizzarlo — e poi spartirselo — se e solo se è positivo. La spartizione del surplus dipende ovviamente dal relativo potere di mercato delle due parti. Così come abbiamo fatto nel <a href="{{ site.baseurl }}/it/V/12">Capitolo 12</a>, anche qui assumeremo che la parte più informata, l'imprenditore, catturi l’intero surplus — ad esempio, perché la banca è in concorrenza con altre banche per accaparrarsi clienti.

Le due parti finiranno quindi col firmare un contratto di finanziamento tale
<span class="marginnote">
	Se il potere di mercato fosse invece in mano alla banca, questa chiederebbe all'imprenditore, che accetterebbe, di restituire il massimo possibile, $100$, in caso di successo del progetto.  
</span>
per cui il profitto atteso della banca è zero. La banca presta $60$ all'imprenditore, e questi si impegna a restituire $80$ in caso di successo: il valore atteso del rimborso per la banca è $0.75\times 80=60$, cioè esattamente quanto ha prestato. Il payoff dell'imprenditore è $0.75\times(100-80)=15$, che è il surplus totale atteso del progetto.

Un imprenditore con un progetto scadente, invece, non ha modo di farsi finanziare. A causa della responsabilità limitata, anche se la banca chiedesse di restituire il massimo possibile in caso di successo, $100$, il valore atteso del rimborso per la banca sarebbe $0.5\times 100=50$, cioè inferiore al prestito: alla banca non conviene.

Nella situazione ideale in cui il tipo è osservabile, il mercato del credito raggiunge l’allocazione socialmente efficiente: vengono finanziati solo gli imprenditori con progetti buoni, cioè quelli per cui il valore atteso supera il costo del progetto.










<h2 id="subsec_credit-advsel2">Tipi non osservabili: sottoinvestimento e sovrainvestimento</h2>

Torniamo ora al caso in cui il tipo non è osservabile. La banca non può distinguere tra imprenditori con progetti buoni e scadenti, quindi deve proporre un contratto uguale per tutti — o non proporre alcun contratto.

Indichiamo con $R$ la somma che l'imprenditore si impegna a rimborsare in caso di successo. Affinché il contratto generi un profitto atteso almeno pari a zero per la banca, il valore atteso del rimborso deve essere almeno pari al prestito concesso, cioè

<p><span style="color: Black;">
\(\begin{gathered}
	\big[ p\times 0.75 + (1-p)\times 0.5 \big] \times R \geq 60
\end{gathered}\)
</span></p>

che equivale a

<p><span style="color: Black;">
\(\begin{gathered}
	R \geq \frac{60}{0.5+0.25 p}
\end{gathered}\)
</span></p>

Ma la responsabilità limitata dell’imprenditore impone un limite superiore: l'imprenditore può restituire al massimo $100$ in caso di successo. Il contratto deve quindi soddisfare $R\leq 100$. Affinché esista un contratto (un valore di $R$) che obbedisca al vincolo di responsabilità limitata e sia accettabile per la banca, deve quindi valere

<p><span style="color: Black;">
\(\begin{gathered}
\frac{60}{0.5 + 0.25p} \leq 100
\end{gathered}\)
</span></p>

da cui si ricava:

<p><span style="color: Black;">
\(\begin{gathered}
p \geq 0.4
\end{gathered}\)
</span></p>

Se la probabilità che un imprenditore abbia un progetto buono è inferiore al 40%, non esiste quindi alcun contratto che sia compatibile con la partecipazione della banca e con la responsabilità limitata dell’imprenditore. Il risultato è che nessun imprenditore viene finanziato, nemmeno chi avrebbe un progetto socialmente efficiente: si verifica <i>sottoinvestimento</i> rispetto all'ottimo sociale. C'è quindi <i>razionamento del credito</i>: esistono imprenditori con progetti efficienti che vorrebbero essere — e sarebbe socialmente desiderabile che fossero — finanziati, ma non trovano una banca disposta a prestare loro soldi. Ciò avviene a dispetto del fatto che la loro disponibilità a pagare (fino a $100$ in caso di successo, ovvero $0.75\times100=75$ in termini attesi) sia maggiore dei costi della banca ($60$).

Se invece $p \geq 0.4$, la banca è disposta a finanziare tutti. Ma in questo caso anche gli imprenditori con progetti scadenti — che generano valore atteso inferiore al costo — vengono finanziati. Il risultato è <i>sovrainvestimento</i> rispetto all'ottimo sociale: si finanziano anche attività che distruggono valore. A farne le spese sono gli imprenditori con progetti buoni, che stanno peggio rispetto al caso in cui i tipi sono osservabili. In quel caso ottenevano $0.75\times(100-80)=15$, ora solo 

<p><span style="color: Black;">
\(\begin{gathered}
	0.75 \times \Big( 100 - \frac{60}{0.5+0.25 p} \Big) < 15
\end{gathered}\)
</span></p>

Ad avvantaggiarsene sono invece gli imprenditori con progetti scadenti. Nel caso in cui i tipi sono osservabili, non vengono finanziati e quindi ottengono zero. Ora ottengono 

<p><span style="color: Black;">
\(\begin{gathered}
	0.5 \times \Big( 100 - \frac{60}{0.5+0.25 p} \Big) > 0
\end{gathered}\)
</span></p>

In altre parole, gli imprenditori con progetti buoni sussidiano implicitamente quelli con progetti scadenti: l'alto rimborso atteso dei primi permette alla banca di non andare in perdita, pur concedendo prestiti anche ai secondi.




