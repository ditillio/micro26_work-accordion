


Il problema della selezione avversa nel mercato assicurativo è solo uno dei molti casi in cui la parte meno informata è il <i>venditore</i> del bene o servizio in questione. Un altro esempio classico è quello del mercato del credito, che analizzeremo nel <a href="{{ site.baseurl }}/it/V/14">Capitolo 14</a>: le banche devono decidere se concedere un prestito senza conoscere con certezza l'affidabilità del debitore.  Un altro caso ancora è quello delle concessioni demaniali, in cui lo Stato vende a imprese private diritti su risorse il cui valore reale è conosciuto meglio da chi acquista.

In molti altri contesti, accade
<span class="marginnote"><img src="lemons.png"/>
George Akerlof (premio Nobel per l’economia 2001) ha formalizzato per primo il problema nell'articolo <i>The Market for Lemons</i>, che analizza il mercato delle auto usate.
</span>
invece che sia il <i>compratore</i> a disporre di meno informazioni, e quasi tutti i mercati reali possono risentire di questa asimmetria. È difficile sostenere che il consumatore medio conosca le caratteristiche di ciò che acquista — come la qualità e la composizione di un alimento, o l’affidabilità e la durata di un elettrodomestico — tanto bene quanto chi lo produce.

Tra i tanti esempi possibili, in questa sezione ci concentreremo su un caso particolarmente rilevante: il mercato del lavoro. Qui il compratore è il datore di lavoro, interessato ad assumere lavoratori produttivi. Tuttavia, prima dell’assunzione, l'impresa non conosce con certezza la produttività del candidato. Come vedremo, questa asimmetria informativa genera allocazioni inefficienti analoghe a quelle osservate nel mercato assicurativo.








<h2 id="asymm-labor-1">Produttività osservabile</h2>

Consideriamo un mercato concorrenziale del lavoro in cui il lato dell'offerta è popolato da due gruppi ugualmente numerosi di lavoratori: il gruppo $A$, composto da lavoratori ad alta produttività, e il gruppo $B$, composto da lavoratori a bassa produttività. Assumendo un lavoratore del gruppo $A$ un’impresa ottiene un ricavo marginale del lavoro pari a $90$, assumendone uno del gruppo $B$ un ricavo di $60$. All’interno
<span class="marginnote">
	Abbiamo fatto l'assunzione realistica — ma non essenziale per la nostra analisi — che i lavoratori più produttivi abbiano anche migliori opzioni alternative. Dunque, nonostante i due gruppi siano ugualmente numerosi, ad ogni dato salario $W$ il numero di lavoratori del gruppo $A$ disposti a lavorare a quel salario, ossia $Q_A=(W-50)/2$, è minore del numero di lavoratori del gruppo $B$ disposti a farlo, cioè $Q_B=W-50$.  
</span>
di ciascun gruppo i lavoratori sono eterogenei in termini di utilità di riserva, e questo si riflette nelle funzioni di offerta di lavoro dei due gruppi:
$$
W = 50 + 2Q_A
\qquad
W = 50 + Q_B
$$
dove $Q_A$ e $Q_B$ rappresentano, rispettivamente, il numero (in migliaia) di lavoratori dei gruppi $A$ e $B$ disposti a lavorare ad ogni dato salario $W$.

Dato che il mercato è concorrenziale, se le imprese possono osservare la produttività dei lavoratori, esse offriranno a ciascuno un salario pari alla sua produttività. I lavoratori del gruppo $A$ riceveranno quindi un salario pari a $90$, mentre quelli del gruppo $B$ riceveranno $60$.

Sostituendo nelle funzioni di offerta, otteniamo
$$
Q_A = \frac{90 - 50}{2} = 20
\qquad
Q_B = 60 - 50 = 10
$$
In equilibrio, le imprese assumono $30$ migliaia di lavoratori: $20$ del gruppo $A$ e $10$ del gruppo $B$. Ogni lavoratore è retribuito esattamente in base al valore che genera per le imprese, e l’allocazione è efficiente.

<a id="gr_advsel/labor1"></a>
{% include textbook-graph.html graph="advsel/gr_labor1" %}








<h2 id="asymm-labor-2">Produttività non osservabile</h2>

Consideriamo ora il caso in cui l’impresa non possa osservare a quale gruppo appartiene ciascun candidato. Deve quindi offrire un salario unico $W$ uguale per tutti. Dato un qualunque salario $W$, saranno disposti a lavorare $Q_A=(W-50)/2$ migliaia di lavoratori del gruppo $A$, e $Q_B=W-50$ migliaia di lavoratori del gruppo $B$.

Come spiegato nella figura seguente, ciò implica che il valore atteso del ricavo marginale del lavoro è  pari a $70$. L’equilibrio si realizza quindi per $W=70$, e le quantità di equilibrio sono
$$
Q_A = \frac{70 - 50}{2} = 10
\qquad
Q_B = 70 - 50 = 20
$$
La figura seguente illustra l'equilibrio appena descritto.

<a id="gr_advsel/labor2"></a>
{% include textbook-graph.html graph="advsel/gr_labor2" %}

Il totale dei lavoratori assunti è di $30$ migliaia, come nel caso con informazione simmetrica, ma la composizione è invertita: con informazione asimmetrica, i lavoratori a bassa produttività sono la maggioranza.

Nel caso di informazione simmetrica, le imprese assumono più lavoratori del gruppo $A$ rispetto al gruppo $B$, massimizzando in questo modo il surplus totale. Con informazione asimmetrica, il salario uguale per tutti scoraggia i lavoratori più produttivi, e incentiva quelli meno produttivi a entrare nel mercato. Questo genera selezione avversa: la qualità media della forza lavoro si riduce, e con essa il surplus totale.











